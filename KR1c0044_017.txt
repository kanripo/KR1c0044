# -*- mode: mandoku-view; -*-
#+TITLE: 欽定詩經傳說彙纂
#+DATE: 2015-08-24 22:06:09.156245
#+PROPERTY: ID KR1c0044
#+PROPERTY: BASEEDITION WYG    
#+PROPERTY: JUAN 卷十五
<pb:KR1c0044_WYG_017-1a>¶
　欽定四庫全書¶
欽定詩經傳說彚纂卷十五¶
　　　桑扈之什二之七¶
　交交桑扈(侯古/反)有鶯其羽君子樂(音/洛)胥(叶思/呂反)受天之祜¶
　(侯古/反)¶
　　集傳興也交交飛往來之貌桑扈竊脂也(許氏謙曰/竊脂見小)¶
　　(宛/)鶯然有文章也君子指諸侯胥語詞祜福也○此¶
　　亦天子燕諸侯之詩言交交桑扈則有鶯其羽矣君¶
<pb:KR1c0044_WYG_017-1b>¶
　　子樂胥則受天之祜矣頌禱之詞也¶
　　集說(鄭氏康成曰竊脂飛而往來有文章人觀視而/愛之喻君臣以禮法威儀升降於朝廷則人亦)¶
　　(觀視而仰樂之○蘇氏轍曰君子樂循禮義以受天/福夫苟樂之則其為之也安安則如固有之譬如桑)¶
　　(扈之羽鶯然有文而不自知亦非其强之也○朱氏/公遷曰桑扈交飛則彼此相輝而有文人臣受燕則)¶
　　(上下相與而獲福此以相交之益為興也○朱氏謀/㙔曰桑扈應候而至喻諸侯時見不違禮也○張氏)¶
　　(彩曰觀卒章兕觥其觩㫖酒思柔則樂胥亦當指/燕飲之時為言樂胥云者足以洽情而不逾禮也)¶
　○交交桑扈有鶯其領君子樂胥萬邦之屛(卑郢/反)¶
　　集傳興也領頸屛蔽也(王氏安石曰屛之為/物禦外以蔽内也)言其能¶
<pb:KR1c0044_WYG_017-2a>¶
　為小國之藩衞盖任方伯連帥之職者也(禮記王制/千里之外)¶
　(設方伯十國以為連連有帥/二百一十國以為州州有伯)¶
　集説(輔氏廣曰為諸侯者外有文章内復和樂固天/子之所喜也則願其承上天之祜福為萬邦之)¶
　(屛翰宜矣○呂氏柟曰領者上輔元首下統四體猶/屛之蔽内而捍外也○朱氏道行曰懐萬邦者天子)¶
　(也屏萬邦而捍其外患者/君子之撫柔以安天子也)¶
○之屛之翰(叶胡/見反)百辟(音/璧)爲憲不戢(莊立/反)不難(叶乃/多反)受¶
福不那¶
　集傳賦也翰幹也所以當牆兩邊障土者也辟君憲¶
<pb:KR1c0044_WYG_017-2b>¶
　法也言其所統之諸侯皆以之為法也戢斂難慎那¶
　多也不戢戢也不難難也不那那也蓋曰豈不斂乎¶
　豈不慎乎其受福豈不多乎古語聲急而然也後放¶
　此(劉氏瑾曰菀栁云不尚文王云不顯不時大明韓/奕皆云不顯其光生民云不寧不康清廟云不顯)¶
　(不承以至崧髙維天之命烈/文執競皆言不顯竝倣此義)¶
　集説(王氏安石曰戢則不肆難則不易肆則放逸易/則傲慢動不以禮非所以受福故戢而難然後)¶
　(受福多也○輔氏廣曰此章又言不獨為萬邦之屏/翰其所統之諸侯又皆以其所為為法則其德亦盛)¶
　(矣方且戢且斂而不敢自恃其難其慎而不敢少忽/則其受福又豈不多乎哉百辟為憲有期之之意不)¶
<pb:KR1c0044_WYG_017-3a>¶
　(戢不難有/戒之之意)¶
○兕(徐履/反)觥(古横/反)其觩(音/求)旨酒思柔彼交匪敖(五報/反)萬¶
福來求¶
　集傳賦也兕觥爵也觩角上曲貌(朱子曰觩頌作捄/春秋穀梁傳作觓)¶
　(與此/字同)旨美也思語詞也敖傲通交際之間無所傲慢¶
　則我無事於求福而福反來求我也¶
　集説(輔氏廣曰此章又言其飲燕之時交際之間略/不敢少有傲慢之意則其福禄之來又有不待)¶
　(於求而得之者矣彼交匪敖亦有戒意○何氏楷曰/君子謹守侯度位雖高而不驕情雖通而不肆雖非)¶
<pb:KR1c0044_WYG_017-3b>¶
　(有意於斂福萬福皆來就而聚之易曰德言盛/禮言恭謙也者致㳟以存其位者也正謂此也)¶
　總論(鄒氏泉曰首章願其德足以得天二章言其德/有以衞人三章言其在國功大而能敬足以獲)¶
　(福也四章言其在燕情/通而能敬足以獲福也)¶
　　桑扈四章章四句¶
　　　集説(陳氏櫟曰即維周之翰四國于蕃文武吉/甫萬邦為憲等語参之則此為天子燕諸)¶
　　　(侯而頌禱之/詩無疑也)¶
鴛鴦于飛畢之羅之君子萬年福祿宜(叶牛/何反)之¶
　集傳興也鴛鴦匹鳥也(鄭氏康成曰匹鳥言其止則/相偶飛則為䨇性馴耦也○)¶
<pb:KR1c0044_WYG_017-4a>¶
　(崔氏豹曰鴛鴦鳧類雄雌/未嘗相離故謂之匹鳥)畢小罔長柄者也羅罔也¶
　(孔氏穎逹曰羅則張以/待鳥畢則執以掩物)君子指天子也○此諸侯所¶
　以答桑扈也鴛鴦于飛則畢之羅之矣君子萬年則¶
　福祿宜之矣亦頌禱之詞也¶
　集説(朱氏公遷曰鴛鴦于飛既畢之又羅之君子萬/年既宜福又宜祿二者皆有不一而足之意故)¶
　(以為興○唐氏汝諤曰君子萬年福/禄若與君子而相宜者然故曰宜之)¶
○鴛鴦在梁戢其左翼君子萬年宜其遐福(叶筆/力反)¶
　集傳興也石絶水為梁戢斂也張子曰禽鳥竝棲一¶
<pb:KR1c0044_WYG_017-4b>¶
　正一倒戢其左翼以相依於内舒其右翼以防患於¶
　外盖左不用而右便故也(陸氏佃曰凡鳥左顧則怒/作右盼則喜生飛而起則)¶
　(仰左翼飛而下則仰右翼故/今鷙鳥下撃皆先側左翅也)遐遠也久也¶
　集説(朱氏道行曰鴛鴦在梁則宿而不飛矣以宿之/戢左翼而舒其右以捍外興君子斂小心而久)¶
　(於位以無危此宜福禄根源○胡氏紹曽曰鴛鴦之/静也静亦何患君子之安安而止也與時俱息凝然)¶
　(以受遐福而/又何不宜哉)¶
○乘(繩證/反)馬在廏(音/救)摧(采臥/反)之秣(音末叶/莫佩反)之君子萬年¶
福禄艾(魚盖反叶/魚肺反)之¶
<pb:KR1c0044_WYG_017-5a>¶
　集傳興也摧莝秣粟(許氏謙曰莝與摧同説文/莝斬芻也秣食馬穀也)艾養¶
　也蘇氏曰艾老也言以福禄終其身也亦通○乘馬¶
　在廏則摧之秣之矣君子萬年則福禄艾之矣¶
　集説(黄氏佐曰艾訓養如受四方/之貢獻以天下奉一人是也)¶
○乘馬在廏秣之摧(叶徂爲采/臥二反)之君子萬年福禄綏(叶/宣)¶
(佳土果/二反)之¶
　集傳興也綏安也¶
　集説(顧氏起元曰綏者無為而治恭己南面也○朱/氏道行曰綏訓安不專是安身舉世㤗寧方是)¶
<pb:KR1c0044_WYG_017-5b>¶
　(君子/遐福)¶
　總論(輔氏廣曰鴛鴦之詩乃下禱上之辭上之禱下/猶且述其德桑扈是也下之禱上則但極其頌)¶
　(禱之情而已鴛鴦是也若不/敢有擬議其德者敬之至也)¶
　　鴛鴦四章章四句¶
　　　集説(黄氏佐曰上下交而徳業成觀有周盛時/君以桑扈燕其臣臣以鴛鴦荅其君殆與)¶
　　　(唐虞賡歌/之意同也)¶
有頍(缺婢/反)者弁實維伊何爾酒既旨爾殽既嘉(叶居/何反)豈伊¶
異人兄弟匪他(湯何/反)蔦(音/鳥)與女蘿(力多/反)施(以䜴/反)于松柏¶
<pb:KR1c0044_WYG_017-6a>¶
(叶逋/莫反)未見君子憂心奕奕(叶弋/灼反)既見君子庶幾説(音/悦)懌¶
(叶弋/灼反)¶
　集傳賦而興又比也頍弁貌或曰舉首貌(張氏彩曰/許氏曰頍)¶
　(即古規字規為/員者弁之貌也)弁皮弁(孔氏穎逹曰弁者冠之大名/稱弁者多矣但爵弁則士之)¶
　(祭服韋弁則服以即戎冠弁則服以從禽非常服也/惟皮弁上下通服之故知皮弁也○曹氏粹中曰士)¶
　(之爵弁服之以祭皮弁服之以朝其在王者常朝則/服皮弁而燕同姓亦服之所謂皮弁者以白鹿皮為)¶
　(冠其衣十五升/布其裳素積)嘉㫖皆美也匪他非他人也蔦寄生¶
　也葉似當盧子如覆盆子赤黒甜美(劉氏瑾曰本草/一名寓木凡桑)¶
<pb:KR1c0044_WYG_017-6b>¶
　(槲樹櫸柳楊楓等樹上皆有之此物自感造化之氣/而生别是一物也○沈氏萬鈳曰圗經云寄生是烏)¶
　(鳥食物子落枝節間感氣而生葉似橘而厚軟莖似/槐皮而肥脆三四月開花黄白色六七月結實黄色)¶
　(如小/豆)女蘿兔絲也蔓連草上黄赤如金(陸氏璣曰今/合藥兔絲子)¶
　(是也非松蘿松蘿自蔓松/上生枝正青與兔絲殊異)此則比也君子兄弟為賓¶
　者也奕奕憂心無所薄也(孔氏穎逹曰憂則心遊/不定故為無所薄也)○¶
　此亦燕兄弟親戚之詩(朱氏公遷曰此於兄弟之下/添親戚二字盖本於末章兄)¶
　(弟甥舅/而言)故言有頍者弁實維伊何乎爾酒既㫖爾殽¶
　既嘉則豈伊異人乎乃兄弟而匪他也又言蔦蘿施¶
<pb:KR1c0044_WYG_017-7a>¶
　于木上以比兄弟親戚纏緜依附之意是以未見而¶
　憂既見而喜也¶
　集説(輔氏廣曰有頍者弁本但言與宴者其弁頍然/耳只是賦體又貼一句實維伊何以興起下二)¶
　(句此則興體至於蔦與女蘿施于松柏則又為比體/也豈伊異人兄弟匪他言當極其親厚之意耳以蔦)¶
　(蘿施于松柏比兄弟親戚纏緜依附之意則其體之/也切矣未見而憂既見而喜則其與之也深矣○朱)¶
　(氏公遷曰松柏蔦蘿異根同植兄/弟親戚以異姓為骨肉盖若此矣)¶
○有頍者弁實維何期爾酒既旨爾殽既時豈伊異人¶
兄弟具來(叶陵/之反)蔦與女蘿施于松上(叶時/亮反)未見君子憂¶
<pb:KR1c0044_WYG_017-7b>¶
心怲怲(兵命反叶/兵旺反)既見君子庶幾有臧(叶才/浪反)¶
　集傳賦而興又比也何期猶伊何也時善(輔氏廣曰/以時為善)¶
　(何也曰物得其時則善/矣與維其時矣之時同)具俱也怲怲憂盛滿也臧善¶
　也¶
　集説(陳氏推曰天倫之樂既敘天下/事無有善於此者故曰有臧)¶
○有頍者弁實維在首爾酒既旨爾殽既阜(方九/反)豈伊¶
異人兄弟甥舅(巨九/反)如彼雨(于付/反)雪先集維霰(蘇薦/反)死¶
喪(去/聲)無日無幾(居豈/反)相見樂(音/洛)酒今夕君子維宴¶
<pb:KR1c0044_WYG_017-8a>¶
　集傳賦而興又比也阜猶多也甥舅謂母姑姊妹妻¶
　族也(爾雅母之晜弟為舅妻之父為外舅姑之子為/甥舅之子為甥妻之晜弟為甥姊妹之夫為甥)¶
　(謂我舅者/吾謂之甥)霰雪之始凝者也将大雨雪必先微温雪¶
　自上下遇溫氣而摶謂之霰久而寒勝則大雪矣(孔/氏)¶
　(穎逹曰太戴禮曽子云陽之專氣為霰盛陰之氣在/雨水則凝滯而為雪陽氣薄而脅之不相入則消散)¶
　(而下因水而為霰是霰由陽氣所薄而為之故言遇/温氣而摶也○何氏楷曰説文云霰稷雪也徐鍇云)¶
　(雪初作未成花圎/如稷粒撒而下也)言霰集則將雪之候以比老至則¶
　將死之徴也故卒言死喪無日不能久相見矣但當¶
<pb:KR1c0044_WYG_017-8b>¶
　樂飲以盡今日之歡篤親親之意也¶
　集説(劉氏辰翁曰相㑹之始為此危語相感動以極/歡趣耳○季氏本曰言甥舅者燕兄弟而併及)¶
　(甥舅也無幾相見兄弟甥舅自相/謂也盖欲其盡今日而樂酒也)¶
　總論(朱氏善曰推親親之恩由兄弟以及甥舅亦其/親踈之意也言蔦蘿施于木上以比纏緜依附)¶
　(之意以雪之先集維霰比老至之驗方其纒緜固欲/相依以永久也既而自知老之将至惟當樂酒以盡)¶
　(今夕之歡耳盖君子之扵兄弟親戚其相與之情無/窮而相見之日有限以無窮之情乗有限之日則其)¶
　(飲食聚㑹亦真情之所不能已也○姚氏舜牧曰凡/燕飲洽彼此之情况兄弟親戚其情尤不可觧者故)¶
　(此詩先問其所與燕者始叙其所為燕者曰此我之/兄弟也甥舅也然後道逹其情必先悦懌而有臧樂)¶
<pb:KR1c0044_WYG_017-9a>¶
　(酒而維宴此其/情意極欵洽也)¶
　　頍弁三章章十二句¶
　　　集説(鄒氏泉曰此詩見篤親親之意與角弓相/反○陳氏際泰曰頍弁猶常棣之志也)¶
閒關車之舝(胡瞎下/介二反)兮思孌(力兗/反)季女逝(石列石/例二反)兮匪¶
飢匪渴德音來括雖無好友(叶羽/已反)式燕且喜¶
　集傳賦也閒關設舝聲也舝車軸頭鐡也無事則脫¶
　行則設之(董氏逌曰案説文舝鍵也故謂之關又曰/舝車聲也車鍵而行則有聲故古人以閒)¶
　(關為聲其/説本此)昏禮親迎者乘車孌美貌逝往括㑹也○¶
<pb:KR1c0044_WYG_017-9b>¶
　此燕樂其新昏之詩故言閒關然設此車舝者盖思¶
　彼孌然之季女故乘此車往而迎之也匪飢也匪渴¶
　也望其德音來括而心如飢渴耳雖無他人亦當宴¶
　飲以相喜樂也¶
　集説(朱氏公遷曰望其德音來括則以賢配賢雖樂/而不失其正矣○朱氏善曰思孌季女則男至)¶
　(女家而親迎也德音來括則女至男家而成室也式/燕且喜則既至而燕飲以相喜樂也○季氏本曰言)¶
　(我所以思孌然之少女而貫舝以往迎者特以德音/之善而欲其來㑹耳凡人之德頼友以成既得季女)¶
　(之賢自足以助我成德雖無好友而/式燕且喜矣此則以得賢女為慶也)¶
<pb:KR1c0044_WYG_017-10a>¶
○依彼平林有集維鷮(音/驕)辰彼碩女令德來教(叶居/爻反)式¶
燕且譽好(呼報/反)爾無射(音亦叶/都故反)¶
　集傳興也依茂木貌鷮雉也微小於翟走而且鳴其¶
　尾長肉甚美(陸氏佃曰薛綜曰雉之健者為鷮尾長/六尺字説曰从喬尾長而走且鳴則其)¶
　(首尾喬/如也)辰時碩大也爾即季女也射厭也○依彼平¶
　林則有集維鷮辰彼碩女則以令德來配已而教誨¶
　之(黄氏佐曰來教/只是贊内治意)是以式燕且譽而悦慕之無厭也¶
　集説(范氏處義曰上章言季女以其年之季也此章/言碩女言其德之碩也○朱氏公遷曰上言德)¶
<pb:KR1c0044_WYG_017-10b>¶
　(音聞其有是德也此言令德則見其實有是德矣故/疊燕喜之意而申以無射云○季氏本曰言平林茂)¶
　(木有文采之鷮集而依焉喻己有碩女能及時來配/而以令德教我也如此不唯可以得其燕安且有以)¶
　(成我美譽則碩女之徳誠可為全而/我之好是懿德寕有厭射之心乎)¶
○雖無旨酒式飲庶幾雖無嘉殽式食庶幾雖無德與¶
女(音/汝)式歌且舞¶
　集傳賦也㫖嘉皆美也女亦指季女也○言我雖無¶
　㫖酒嘉殽美德以與女女亦當飲食歌舞以相樂也¶
　集説(朱氏公遷曰上言德音令德此言無德與女盖/美其新昏而謙以承之也故又冀其飲食歌舞)¶
<pb:KR1c0044_WYG_017-11a>¶
　(以荅燕喜燕/譽之意也)¶
○陟彼高岡析(星暦/反)其柞(才落/反)薪(叶音/襄)析其柞薪其葉¶
湑(思呂/反)兮鮮(息淺/反)我覯爾我心寫(叶想/羽反)兮¶
　集傳興也陟登柞櫟湑盛鮮少覯見也○陟岡而析¶
　薪則其葉湑兮矣我得見爾則我心寫兮矣¶
　集説(顧氏起元曰析薪而其葉湑所得副所求故以/為興鮮我覯爾猶言難得見爾也盖惟其令徳)¶
　(世不恒有故云然我覯即上文令德來教/我心寫即上文燕樂無厭飲酒歌舞等事)¶
○高山仰(叶五/剛反)止景行行(叶戸/郎反)止四牡騑騑(孚非/反)六轡¶
<pb:KR1c0044_WYG_017-11b>¶
如琴覯爾新昏以慰我心¶
　集傳興也仰瞻望也景行大道也如琴謂六轡調和¶
　如琴瑟也慰安也○高山則可仰景行則可行馬服¶
　御良則可以迎季女而慰我心也此又舉其始終而¶
　言也表記曰小雅曰高山仰止景行行止子曰詩之¶
　好仁如此鄉(音/向)道而行中道而廢忘身之老也不知¶
　年數之不足也俛焉日有孶孶斃而後已(輔氏廣曰/表記之言)¶
　(雖非詩之本㫖然讀者能如此則能有益於己矣時/過而學者可常常涵泳此數語以自警○朱氏公遷)¶
<pb:KR1c0044_WYG_017-12a>¶
　(曰既鄉道而行矣可中道而廢乎是以不能自已也/意謂山必陟巔道必涉畿學必至於極然後止此推)¶
　(廣而爲學/者言之耳)¶
　集説(錢氏天錫曰高山景行興令德仰止行止興慰/心○何氏楷曰此興季女之賢可為師法與令)¶
　(德來教/相應)¶
　總論(輔氏廣曰一章言其望之甚切故得之甚喜也/二章言得之有譽故好之無厭也三章則自謙)¶
　(之詞言我雖無以與女而女則宜有以相樂也四章/則言我心傾寫於女以見誠之至也五章則舉其始)¶
　(終而言之上四句言其始下二句言其終前已極言/之矣故此但言其略耳○劉氏瑾曰此詩皆言慕悦)¶
　(賢女之意故其未得之也望其徳音來括而心如飢/渇既得之也喜其令德來教而心如輸寫至於宴樂)¶
<pb:KR1c0044_WYG_017-12b>¶
　(之也又歎為歡之無美具而且恐無徳以/相與證之關雎亦可謂得牲情之正者也)¶
　　車舝五章章六句¶
　　　集説(朱氏善曰正小雅有鹿鳴以燕羣臣有常/棣以燕兄弟有伐木以燕朋友而獨於夫)¶
　　　(婦缺焉則此詩雖燕樂新昏之詩/其亦昏禮上下通用之樂也歟)¶
營營青蠅止于樊(音煩叶/汾乾反)豈弟君子無信讒言¶
　集傳比也營營往來飛聲亂人聽也青蠅汙穢能變¶
　白黑(鄭氏康成曰蠅之為蟲汙白使黑汙黑使白喻/佞人變亂善惡也○許氏謙曰營營者青蠅之)¶
　(聲也變白黒者青蠅之性也見其飛之營營則知其/必變白黒矣聽小人之䜛則知其亂是非矣傳上言)¶
<pb:KR1c0044_WYG_017-13a>¶
　(亂人聽下言變/白黑意蓋如此)樊藩也(孔氏穎逹曰孫/炎曰樊圃之樊)君子謂王也¶
　○詩人以王好聽讒言故以青蠅飛聲比之而戒王¶
　以勿聽也¶
　集説(歐陽氏修曰青蠅之為物甚微至其積聚而多/也營營然往來飛聲可以亂人之聽故詩人引)¶
　(以喻䜛言漸漬之多能致惑爾其曰止于樊者欲其/遠之當限之於藩籬之外也○陳氏鵬飛曰青蠅穢)¶
　(不潔之物驅之使去而復還以比小人態狀可惡而/又難遠○讒言多由持心傾險而後入故君子當持)¶
　(心樂易不聼讒言也○呂氏祖謙曰營營青蠅/止于樊行且至於几席盤杅之間矣盖憂之也)¶
○營營青蠅止于棘讒人罔極交亂四國(叶越/逼反)¶
<pb:KR1c0044_WYG_017-13b>¶
　集傳興也棘所以為藩也極猶已也¶
　集説(吕氏祖謙曰前漢注曰樂易之君子不當信䜛/人若䜛言無極則四國亦以交亂宜深察也○)¶
　(嚴氏粲曰䜛言無有窮極豈特近者不/安雖四國之遠亦以交亂其禍甚大矣)¶
○營營青蠅止于榛(士巾/反)讒人罔極構(古豆/反)我二人¶
　集傳興也構合也猶交亂也(孔氏穎逹曰構者構合兩/端令二人彼此相嫌交更)¶
　(惑亂與上/章義同)已與聽者為二人¶
　集説(陳氏櫟曰䜛人罔極之禍其末至於亂四國其/始先於構二人聽者察於其始而早絶之庶乎)¶
　(不至於罔極也○張氏彩曰枝葉之繁宻者無過於/榛而蠅亦集其中喻人之情好雖密而讒人無不能)¶
<pb:KR1c0044_WYG_017-14a>¶
　(離間其/間也)¶
　總論(程子曰青蠅詩言樊棘榛言二人四國自樊而/觀之則樊為近而棘榛為遠自二人而觀之則)¶
　(二人為小而四國為大䜛人之情常欲汙白以為黒/也而其言不可以直逹故曰營營往來或自近以至)¶
　(扵遠或自小而至扵大然後其説得行矣○何氏楷/曰羅願云君子之扵䜛也初盖易之至扵亂之又生)¶
　(而後君子信其䜛故首章但云毋信䜛言至其二章/則已交亂在外之四國至其三章則雖同心如我二)¶
　(人者亦不能以相有其始/輕之而不忌皆如此蠅矣)¶
　　青蠅三章章四句¶
　　　集説(劉氏瑾曰首章以青蠅與君子對言故知/以蠅聲比䜛言下二章以青蠅與䜛人對)¶
<pb:KR1c0044_WYG_017-14b>¶
　　　(言故知屬興此比興相似/而不同者凱風詩亦然)¶
賓之初筵左右秩秩(無韻未詳後/三四章放此)籩豆有楚殽(户交/反)核¶
(户革/反)維旅酒既和㫖飲酒孔偕(音皆叶/舉里反)鐘鼓既設(叶書/質反)¶
舉醻(市由/反)逸逸大侯既抗(叶居/郎反)弓矢斯張射夫既同獻¶
爾發功發彼有的(叶丁/藥反)以祈爾爵¶
　集傳賦也初筵初即席也(孔氏穎逹曰春官司几筵/注云筵亦席也鋪陳曰筵)¶
　(藉之/曰席)左右筵之左右也秩秩有序也楚列貌殽豆實¶
　也核籩實也(鄭氏康成曰豆實菹醢也籩實有桃梅/之屬○孔氏穎逹曰殽是總名此文殽)¶
<pb:KR1c0044_WYG_017-15a>¶
　(核與籩豆相對故分/之耳其實核亦為殽)旅陳也和㫖調美也孔甚也偕¶
　齊一也(孔氏穎逹曰言衆賓之飲酒又威儀齊一也/主人敬其事而衆賓肅慎明賓主皆得其宜)¶
　(也/)設宿設而又遷於下也大射樂人宿縣厥明將射¶
　乃遷樂於下以避射位是也(鄭氏康成曰鐘鼓於是/言既設者将射改縣也)¶
　(○劉氏瑾曰大射儀有樂人宿縣之文盖将射於學/宮先一宿各縣鐘磬鼓鏞於堂下東西北三面鄉射)¶
　(禮則有樂正命遷樂於下之文集傳所引乃參約大/射鄉射禮文以明此鐘鼓既設之義耳射皆用樂者)¶
　(盖諸侯之射則先行燕禮大夫士之射則先行鄉飲/禮故也然此章乃言人君燕射燕在路寢自有常縣)¶
　(之樂謂宿設者先儒/以為更整理之耳)舉醻舉所奠之醻爵也逸逸往¶
<pb:KR1c0044_WYG_017-15b>¶
　來有序也大侯君侯也天子熊侯白質諸侯麋侯赤¶
　質大夫布侯畫以虎豹士布侯畫以鹿豕(孔氏穎逹/曰鄉射記)¶
　(注云此所謂獸侯也燕射則張之熊麋虎豹鹿豕皆/正面畫其頭象於正鵠之處君畫一臣畫二陽竒陰)¶
　(耦之數也○李氏如圭曰言質者以白/與赤采其地而後畫布侯者直畫而已)天子侯身一¶
　丈其中三分居一白質畫熊其外則丹地畫以雲氣¶
　(劉氏瑾曰凡侯有中有身有上下舌獸侯以布為之/天子與圻外諸侯皆用布九幅毎幅闊二尺其高一)¶
　(丈八尺九幅之布廣一丈八尺最中一幅即所謂中/也中之上下各二幅連中幅共高一丈所謂身也身)¶
　(之上下又各二幅以為舌據侯中之廣一丈八尺以/三分之一為正鵠則正鵠當廣六尺此燕射之侯不)¶
<pb:KR1c0044_WYG_017-16a>¶
　(設正鵠則於正鵠之處以白采其地而畫熊為的又/於其側以丹色為質畫雲氣為飾自麋侯以下其飾)¶
　(皆/然)抗張也凡射張侯而不繋左下綱中掩束之(劉氏/瑾曰)¶
　(鄉射禮注綱持舌繩/也不繋者事未至也)至將射司馬命張侯弟子脫束¶
　遂繫下綱也(劉氏瑾曰侯有上下左右舌故有上下/左右綱繩出於舌外以持舌而繋之也)¶
　(又有維以綴侯身侯/舌之四角而繋之)大侯張而弓矢亦張節也射夫¶
　既同比(毗至/反)其耦也(鄭氏康成曰比選/次其才相近者也)射禮選羣臣¶
　為三耦(李氏如圭曰三耦/使大夫士為之)三耦之外其餘各自取匹¶
　謂之衆耦獻猶奏也(孔氏穎逹曰獻奏皆奉上之言/以發矢能中是呈奏己功故以)¶
<pb:KR1c0044_WYG_017-16b>¶
　(獻為/奏也)發發矢也的質也(孔氏穎逹曰侯中/所射之處為質也)祈求也(禮/記)¶
　(射義求中以辭爵也酒者所以養/老也所以養病也求中以辭養也)爵射不中者飲豐¶
　上之觶(音/寘)也(儀禮卒射司射命弟子設豐弟子奉豐/升設於西楹之西勝者之弟子洗觶升)¶
　(酌奠於豐上不勝者進取觶少退立卒/觶進奠於豐下注豐形盖似豆而卑)○衛武公飲¶
　酒悔過而作此詩此章言因射而飲者初筵禮儀之盛¶
　酒既調美而飲者齊一至於設鐘鼓舉醻爵(劉氏瑾/曰燕射)¶
　(主於飲酒而於獻酢旅酬之後司射乃命納射器司/馬命張侯樂正命遷樂於是乃射故此言大侯既抗)¶
　(於設鐘鼓舉/醻爵之後也)抗大侯張弓矢而衆耦拾(其劫/反)發(孔氏/穎逹)¶
<pb:KR1c0044_WYG_017-17a>¶
　(曰大射禮注云拾更/也射者更代發矢)各心競云我以此求爵汝也¶
　集説(輔氏廣曰賓之初筵左右秩秩言其坐次之有/序也籩豆有楚殽核維旅言其陳列之整潔也)¶
　(酒既和㫖飲酒孔偕言其飲者之齊一也鐘鼓既設/言其樂之備也鐘鼓舉其大者舉醻逸逸言其進止)¶
　(之安徐也舉醻謂旅酬時安徐則有序矣大侯既抗/弓矢斯張言其射之有節也射夫既同獻爾發功言)¶
　(其善射者之多也發彼有的以祈爾爵言其射之命/中以辭爵辭養也○徐氏鳯彩曰首章言賓初即席)¶
　(未射而飲如此其毖飭也及将射則遷堂上之鐘鼓/於堂下以避射位而舉席前之爵以行旅酬是将射)¶
　(而飲又如此其從容也及弓矢張衆耦同各心競云/我務中的祈爾以飲此爵不曰罰而曰祈言借以勸)¶
　(飲耳是方射而飲/又如此其謙和也)¶
<pb:KR1c0044_WYG_017-17b>¶
○籥舞笙鼓樂既和奏(叶宗/五反)烝衎(苦旦/反)烈祖以洽百禮¶
百禮既至有壬有林錫爾純嘏子孫其湛(都南反叶/持林反)其¶
湛曰樂(音/洛)各奏爾能(叶奴/金反)賓載手仇(音拘叶求/其二音)室人入¶
又(叶由怡/二音)酌彼康爵以奏爾時(叶酬時/二音)¶
　集傳賦也籥舞文舞也(毛氏萇曰秉籥而/舞與笙鼓相應)烝進衎樂¶
　列業洽合也百禮言其備也(孔氏穎逹曰百禮所薦/之酒食殽羞之百種也)¶
　壬大林盛也言禮之盛大也錫神錫之也爾主祭者¶
　也嘏福湛樂也(朱子曰既錫爾福及/爾子孫皆獲湛樂也)各奏爾能謂子¶
<pb:KR1c0044_WYG_017-18a>¶
　孫各酌獻尸尸酢而卒爵也(劉氏瑾曰特牲三獻之/後長兄弟洗觶獻尸尸)¶
　(飲畢酢之長兄弟受而卒爵少牢下篇三獻之後亦/有二人洗觶酌獻之禮各奏爾能之義其謂此類歟)¶
　仇讀曰㪺(許氏謙曰釋文㪺/音拘挹取酒也)室人有室中之事者謂¶
　佐食也(孔氏穎逹曰佐食謂於賓客之中/取人令佐主人為尸設饌食之人)又復也賓¶
　手挹酒室人復酌為加爵也(儀禮特牲衆賓長為加/爵○劉氏辰翁曰入又)¶
　(者更迭再酌也○黄氏一正曰賓載手仇賓長加爵/以獻尸也室人入又亦加爵以獻尸也仇挹於罍也)¶
　(酌注於/爵也)康安也酒所以安體也(呂氏祖謙曰邱氏曰/以其養老養病故曰)¶
　(安/爵)或曰康讀曰抗記曰崇坫康(音/抗)圭(梁氏益曰明堂/位崇坫康圭鄭)¶
<pb:KR1c0044_WYG_017-18b>¶
　(氏注云崇髙也康讀為亢又為髙坫亢所受/圭奠於上焉○康舉也舉圭於坫之上也)此亦謂¶
　坫上之爵也時時祭也蘇氏曰時物也○此言因祭¶
　而飲者始時禮樂之盛如此也¶
　集説(歐陽氏修曰前二章略陳飲酒必賓主秩秩然/肅恭至於籩豆殽䔩皆有次序而酒㫖樂和又)¶
　(不徒燕飲而已也或行射禮以揖譲周旋因其勝不/以相爵或因祭其先祖神享而降福子孫受賜乃相)¶
　(湛樂盖明非以淫佚為樂也○王氏安石曰先王用/酒常以祭祀必有禮樂有大禮斯有大樂以和之有)¶
　(備樂斯有備禮以成之籥舞笙鼓有備樂也以洽百/禮有備禮也○劉氏瑾曰此言祭宴禮樂之盛亦䝉)¶
　(上章初筵之意然武公因酒過作詩宜於深自懲創/若大禹惡而絶之也今二章乃皆盛陳飲酒之禮者)¶
<pb:KR1c0044_WYG_017-19a>¶
　(盖酒非有過也飲者常至於過也飲者之於初筵亦/未有過也其於既醉則不能無過也公之自悔自戒)¶
　(亦慎終如始而已豈必廢燕射/祭祀之禮而後免於酒禍哉)¶
○賓之初筵温温其恭其未醉止威儀反反(叶分/邅反)曰既¶
醉止威儀幡幡(叶分/邅反)舍(音/捨)其坐遷屢舞僊僊其未醉止¶
威儀抑抑曰既醉止威儀怭怭(毗必/反)是曰既醉不知其¶
秩¶
　集傳賦也反反顧禮也幡幡輕數(音朔/下同)也(毛氏萇曰/反反言重)¶
　(慎也幡幡/失威儀也)遷徙屢數也(劉氏彜曰賓主各有定位今/則舍其坐而遷其位是賓主)¶
<pb:KR1c0044_WYG_017-19b>¶
　(可得而易也舞之奏各/有其時非可以屢也)僊僊軒舉之狀抑抑慎密也¶
　(孔氏穎逹曰謂/慎禮而密靜)怭怭媟(音/薛)嫚(音/慢)也秩常也○此言凡¶
　飲酒者常始乎治而卒乎亂也¶
　集説(鄭氏康成曰此言賓初即筵之時能自勅戒以/禮至於旅酬而小人之態出○范氏處義曰上)¶
　(二章既言飲酒始終皆不失禮此章乃極言飲酒未/醉與既醉之狀謂今之飲酒始即席固亦温温而恭)¶
　(有足觀者奈其未醉則威儀皆顧禮而反復無倦及/其既醉則威儀皆幡幡而舉動不寧舍其坐次遷徙)¶
　(不常屢舞無節僊僊輕舉視未醉之時則抑抑而謙/下既醉之後則怭怭而媟嫚此之謂為酒所困不復)¶
　(知有秩/序矣)¶
<pb:KR1c0044_WYG_017-20a>¶
○賓既醉止載號(乎毛/反)載呶(女交/反)亂我籩豆屢舞僛僛¶
(起其/反)是曰既醉不知其郵(叶于/其反)側弁之俄屢舞傞傞(素/多)¶
(反/)既醉而出竝受其福(叶筆/力反)醉而不出是謂伐德飲酒¶
孔嘉(叶居/何反)維其令儀(叶牛/何反)¶
　集傳賦也號呼呶讙也(孔氏穎逹/曰唱呌也)僛僛傾側之狀郵¶
　與尤同過也側傾也俄傾貌傞傞不止也出去伐害¶
　孔甚令善也○此章極言醉者之狀因言賓醉而出¶
　則與主人俱有美譽(鄒氏泉曰賓能節飲而謹德之/名著主能善燕而親德之譽揚)¶
<pb:KR1c0044_WYG_017-20b>¶
　(所謂竝受/其福也)醉至若此是害其德也飲酒之所以甚美¶
　者以其有令儀耳今若此則無復有儀矣¶
　集説(孔氏穎逹曰前章言燕初及旅酬之事此述無/算爵之後上言曰既醉止與此是曰既醉言醉)¶
　(而復益醉也上言僊僊是舞之形貌猶能自正僛僛/則不能自正傞傞則非徒不正又不能止為差降也)¶
　(○蘇氏轍曰此章申言其亂而終誨之也○姚氏舜/牧曰德是人之所以自立者使亂其威儀而喪德是)¶
　(自伐也儀與德正相照凡有令德者必有令儀喪失/其儀即為伐德小宛大夫以壹醉日富為戒而歸之)¶
　(敬爾儀此以是謂伐德為戒而歸之/維令儀儀之關於酒德也如是夫)¶
○凡此飲酒或醉或否(叶補/美反)既立之監或佐之史彼醉¶
<pb:KR1c0044_WYG_017-21a>¶
不臧不醉反恥式勿從謂無俾大(音/㤗)怠(叶養/里反)匪言勿言¶
匪由勿語由醉之言俾出童羖(音/古)三爵不識(叶失志/二音)矧¶
(失引/反)敢多又(叶夷益夷/豉二反)¶
　集傳賦也監史司正之屬(董氏逌曰立之監以監之/佐之史以書之古之慎禮)¶
　(如/此)燕禮郷射恐有解(音/懈)倦失禮者立司正以監之察¶
　儀法也(朱子曰鄉飲酒禮鄉射禮皆曰/相為司正燕禮曰射人為司正)謂告由從也¶
　童羖無角之羖羊必無之物也(蘇氏轍曰羖未有童/者也俾出童羖深戒)¶
　(之/也)識記也○言飲酒者或醉或不醉故既立監而佐¶
<pb:KR1c0044_WYG_017-21b>¶
　之以史則彼醉者所為不善而不自知使不醉者反¶
　為之羞愧也安得從而告之使勿至於大怠乎告之¶
　若曰所不當言者勿言所不當從者勿語醉而妄言¶
　則將罰汝使出童羖矣設言必無之物以恐之也女¶
　飲至三爵已昏然無所記矣况敢又多飲乎又丁寧¶
　以戒之也¶
　集説(輔氏廣曰欲其不至於昏醉而告之使勿大怠/盖凡溺於酒者其病只在怠稍自謹飭者便不)¶
　(至若是匪言勿言匪從勿語應前章號呼讙呶而云/也言自言也語與人語也苟不可從則豈可語人哉)¶
<pb:KR1c0044_WYG_017-22a>¶
　(○姚氏舜牧曰三爵不識二句正與首二章相照應/首章曰發彼有的以祈爾爵言禮射而飲未有過於)¶
　(三爵者次章云酌彼康爵以奏爾時言祭畢而飲亦/未有過於三爵者兹燕飲者屢舞而不知號呶而無)¶
　(節伐德喪儀莫此為甚則觥觩交錯之所便也故立/之監史以警戒之而終之曰三爵不識矧敢多又蓋)¶
　(教之但如射飲獻酬之合/禮而不可至於大怠也)¶
　總論(許氏謙曰一章言因射而飲二章言因祭而飲/是言古飲酒之禮也三章以下則今飲酒之失)¶
　(也三章言飲而未醉則威儀中適醉而不止則喪敗/其威儀四章言飲當知止而戒其謹威儀五章言飲)¶
　(不可至醉而戒其謹言語○姚氏舜牧曰大抵酒之/為禍嘗在於賓筵故詩首説賓之初筵舉為射而設)¶
　(者其禮儀卒度而無亂次及祭畢而飲者其儀度一/歸於禮而無亂方提燕飲之賓筵始乎治卒乎亂者)¶
<pb:KR1c0044_WYG_017-22b>¶
　(再三以深/致其戒云)¶
　　賓之初筵五章章十四句¶
　　　集傳毛氏序曰衞武公刺幽王也韓氏序曰衞¶
　　　武公飲酒悔過也(韓氏嬰曰衛武公飲酒悔過/也言賓客初就筵之時賓主)¶
　　　(秩秩然俱謹敬也賓既/醉止不知其為惡也)今案此詩意與大雅抑¶
　　　戒相類(劉氏瑾曰此詩之意恐醉酒而伐德猶/抑詩所謂顛覆厥德荒湛于酒也此詩)¶
　　　(之意反覆以威儀為言猶抑詩言抑抑威儀敬/慎威儀敬爾威儀不愆于儀也此詩言載號載)¶
　　　(呶勿言勿語之意猶抑詩言慎爾出話無易由/言也以至此詩有童羖之語抑詩亦有彼童而)¶
<pb:KR1c0044_WYG_017-23a>¶
　　　(角之喻其語意多相類也然抑詩凡言女言爾/集傳以為武公使誦詩者命己之詞今案此詩)¶
　　　(凡言賓言爾者恐/亦武公自謂也)必武公自悔之作當從韓義¶
　　　集説(董氏鼎曰史鴻漸云衛人何其服酒誥之/訓世守於無窮也始也商俗淫湎武王以)¶
　　　(酒誥戒之幽王之世上下沈湎武公飲酒自悔/作賓之初筵見衛人非特一時聞訓不敢自越)¶
　　　(於禁防又能以其所以禁防者傳為子孫法焉/○劉氏瑾曰酒誥言謹酒之意以為父母慶克)¶
　　　(羞耉羞饋祀則皆可用酒亦若武公謹酒而言/因射而飲因祭而飲之意也夫酒之為禍内則)¶
　　　(喪人之德外則喪人威儀謹酒之要亦惟致力/於二者而已故此詩言德者一而言威儀者五)¶
　　　(酒誥言德者八而言威儀者一詳略可亙相備/矣武公此詩其真有得於武王康叔之家法歟)¶
<pb:KR1c0044_WYG_017-23b>¶
魚在在藻有頒(符云/反)其首王在在鎬豈(苦在/反)樂(音/洛)飲酒¶
　集傳興也藻水草也頒大首貌(毛氏萇曰魚以依/蒲藻為得其性)豈¶
　亦樂也○此天子燕諸侯而諸侯美天子之詩也言¶
　魚何在乎在乎藻也則有頒其首矣王何在乎在乎¶
　鎬京也則豈樂飲酒矣(黄氏佐曰此以樂得其所/為興而語勢又相應也)¶
　集説(劉氏彜曰夏月之時淺水生藻陽氣在外魚亦/從之不潛於淵而在於藻也有頒其首者出遊)¶
　(水面則露其首故見其頒大也○朱氏道行曰魚藻/諸侯據所在以起興而誦美其與下之仁豈樂飲酒)¶
　(猶有前王厭/厭之遺風焉)¶
<pb:KR1c0044_WYG_017-24a>¶
○魚在在藻有莘(所巾/反)其尾王在在鎬飲酒樂豈(叶去/幾反)¶
　集傳興也莘長也¶
　集説(劉氏彜曰有莘其尾者飽滿無虞則戲於水面/既升而露其首又降而露其尾莘然其長矣○)¶
　(許氏謙曰豈樂飲酒飲酒樂豈固易韻以反覆其詞/然其意亦疑有異上章樂而飲酒樂四方和平諸侯)¶
　(賓服也下章飲酒而樂樂/禮儀既備人情洽和也)¶
○魚在在藻依于其蒲王在在鎬有那(乃多/反)其居¶
　集傳興也那安居處也¶
　集説(鄭氏康成曰天下平安王無四方之虞故其居/處那然安也○呂氏柟曰魚依于蒲則釣餌不)¶
<pb:KR1c0044_WYG_017-24b>¶
　(能施綸竿不能加可謂益安矣王而那居則仰得/天命之眷俯得人心之從此所以豈樂飲酒也)¶
　總論(輔氏廣曰此詩與鴛鴦相類辭雖簡而意則切/矣不頌其德者德盛而非言之所能盡亦尊敬)¶
　(之至而不敢加以形容也但美其樂飲安居而己則/非盛德其孰能之○姚氏舜牧曰豈樂飲酒是始其)¶
　(樂飲酒樂豈是終其樂有那其/居則安然以享此樂之無已)¶
　　魚藻三章章四句¶
　　　集説(黄氏震曰此詩與王在靈囿於牣魚躍氣/象同因詩序以為刺諸家遂强以愁歎之)¶
　　　(辭釋之然本文之和樂氣象終不可改但外/添一語云傷今之不然三味此詩初無此意)¶
采菽采菽筐(音/匡)之筥(音/舉)之君子來朝(音/潮)何錫予(音/與)之雖¶
<pb:KR1c0044_WYG_017-25a>¶
無予之路車乗(繩證/反)馬(叶滿/補反)又何予之𤣥衮(古本/反)及黼¶
(音/甫)¶
　集傳興也菽大豆也君子諸侯也路車金路以賜同¶
　姓象路以賜異姓也(周禮巾車金路鉤樊纓九就同/姓以封象路朱樊纓七就異姓)¶
　(以封注金路以金飾諸末鉤婁頷之鉤以金為之樊/馬大帶也纓馬鞅樊纓皆以五采罽飾之而九成象)¶
　(路以象飾諸末無鉤以朱/飾勒而已其樊纓飾七成)𤣥衮𤣥衣而畫以卷(音/衮)龍¶
　也黼如斧形刺(七亦/反)之於裳也(呂氏祖謙曰上公之/服九章衮畫於衣九)¶
　(章之第一章也黼繡於/裳九章之第八章也)周制諸公衮冕九章已見九¶
<pb:KR1c0044_WYG_017-25b>¶
　罭篇(鄭氏康成曰一曰龍二曰山三曰華蟲四曰火/五曰宗彜皆畫以為繢六曰藻七曰粉米八曰)¶
　(黼九曰黻皆絺以為繡則衮/之衣五章裳四章凡九也)侯伯鷩(音/鼈)冕七章則自¶
　華蟲以下(鄭氏康成曰鷩畫以雉謂華蟲/也其衣三章裳四章凡七也)子男毳(尺/鋭)¶
　(反/)冕五章衣自宗彜以下而裳黼黻(鄭氏康成曰毳/畫虎蜼謂宗彜)¶
　(也其衣三章裳/二章凡五也)孤卿絺(知上/聲)冕三章則衣粉米而裳¶
　黼黻(鄭氏康成曰絺刺粉米無畫/也其衣一章裳二章凡三也)大夫𤣥冕則𤣥衣¶
　黻裳而已(鄭氏康成曰𤣥冕者衣無文裳刺黻而已/凡冕服皆𤣥衣纁裳六服同冕者首飾尊)¶
　(也/)○此天子所以荅魚藻也采菽采菽則必以筐筥¶
<pb:KR1c0044_WYG_017-26a>¶
　盛之君子來朝則必有以錫予之又言今雖無以予¶
　之然已有路車乘馬𤣥衮及黼之賜矣其言如此者¶
　好之無已意猶以爲薄也¶
　集説(朱氏善曰予之以車馬所以為之乘予之以衮/黼所以為之衣其禮亦已厚矣而猶以為薄者)¶
　(盖以車馬衣服之賜自先王以來所以懐諸侯者如/此吾遵而行之非能有加於常禮之外也則其歉然)¶
　(不自足之意可見矣○顧氏起元曰錫車馬以分氏/族也賜衣服以别官階也𤣥衮及黼有衮龍以繪於)¶
　(衣自公而下隨其等而降殺有黼黻以/刺於裳自子男而上隨其等而加隆也)¶
○觱(音/必)沸(音/弗)檻(胡覽/反)泉(叶才/匀反)言采其芹(巨斤/反)君子來朝¶
<pb:KR1c0044_WYG_017-26b>¶
言觀其旂(巨依反叶/巨斤反)其旂淠淠(匹弊/反)鸞聲嘒嘒(呼惠/反)載¶
驂(七南/反)載駟君子所屆(叶居/氣反)¶
　集傳興也觱沸泉出貌檻泉正出也(梁氏益曰爾雅/云檻泉正出公)¶
　(羊傳云直出直猶正也正出者涌出/也自發源處涌而直上故曰正出)芹水草可食(陸/氏)¶
　(佃曰芹水菜一名水英爾雅謂之楚葵潔/白而有節其氣芬芳而味不如蓴之美)淠淠動貌¶
　嘒嘒聲也(王氏安石曰嘒嘒言其/聲之細無敢馳驅故也)屆至也○觱沸檻¶
　泉則言采其芹諸侯來朝則言觀其旂見其旂聞其¶
　鸞聲又見其馬則知君子之至於是也¶
<pb:KR1c0044_WYG_017-27a>¶
　集説(李氏公凱曰於檻前涌出之地則可采其芹矣/於君子來朝之時則可以觀其旂矣既望其交)¶
　(龍之旂淠淠然飛動又聞其鸞鈴之聲嘒嘒然中節/又見其驂駟之來則知諸侯至於此矣○顧氏起元)¶
　(曰此言始來朝之儀以見錫予之由也○何氏楷曰/以檻泉自下上出興君子自下國而朝於王朝檻泉)¶
　(之旁有芹可采興君子/來朝亦有儀從可觀)¶
○赤芾(音/弗)在股邪幅在下(叶後/五反)彼交匪紓(音舒叶/上與反)天子¶
所予(音/與)樂只(音/止)君子天子命(叶彌/并反)之樂只君子福祿申¶
之¶
　集傳賦也脛本曰股邪幅偪也邪纒於足如今行縢¶
<pb:KR1c0044_WYG_017-27b>¶
　所以束脛在股下也(鄭氏康成曰邪幅行縢也偪束/其脛自足至膝故曰在下○孔)¶
　(氏穎逹曰縢緘也名行縢者言行而緘束之也○陳/氏鵬飛曰帶裳幅舄昭其度也幅雖微而有差等之)¶
　(度故井/觀之)交交際也紓緩也○言諸侯服此芾偪見於¶
　天子恭敬齊(咨齋/二音)遫不敢紓緩則為天子所與而申¶
　之以福祿也¶
　集説(蘇氏轍曰君子之所以自敕而交於人者如此/則天子從而予之矣是以錫之命而申之以福)¶
　(祿○朱氏善曰禮以齊遫為敬彼交匪敖則萬福之/所求彼交匪紓則天子之所予即福禄之所申也○)¶
　(鄒氏泉曰此章正是入覲之事匪紓以上言其入覲/之敬下言其得君而獲福也○姚氏舜牧曰人臣之)¶
<pb:KR1c0044_WYG_017-28a>¶
　(上交敬而已敬則謹嚴整肅莫敢一事之少紓紓則/怠緩而不恭未有不取譴於天子者此言彼交匪紓)¶
　(福禄申之信知/上交須敬也)¶
○維柞之枝其葉蓬蓬樂只君子殿(多見/反)天子之邦(叶/卜)¶
(工/反)樂只君子萬福攸同平平(婢延/反)左右亦是率從¶
　集傳興也柞見車舝篇蓬蓬盛貌殿鎭也(孔氏穎逹/曰軍行在)¶
　(後曰殿取鎮重之/義故曰殿鎮也)平平辯治也(黄氏佐曰辯而不雜/治而不亂乃整齊意)¶
　(言其威儀/如此也)左右諸侯之臣也率循也○維柞之枝則¶
　其葉蓬蓬然樂只君子則宜殿天子之邦而為萬福¶
<pb:KR1c0044_WYG_017-28b>¶
　之所聚又言其左右之臣亦從之而至此也¶
　集説(劉氏彜曰柞之所以有枝以衛其株枝之所以/有葉以庇其幹者皆由根本堅固氣脈盛大俾)¶
　(之然也根本天子也枝葉諸侯也氣脈者朝廷之寵/命也故葉之蓬蓬者根本氣脈之所及然則葉之蓬)¶
　(蓬反以衛其根株而為之堅固猶天子寵錫諸侯俾/之茂盛反能殿天子之邦而益朝廷之固也故曰樂)¶
　(只君子殿天子之邦樂只君子萬福攸同○姚氏舜/牧曰殿邦是與之之詞盖即其來朝匪紓者信其能)¶
　(鎮定天子邦家而/為萬福之所同也)¶
○汎汎(芳劒/反)楊舟紼(音/弗)纚(力馳/反)維之樂只君子天子葵¶
之樂只君子福祿膍(頻尸/反)之優哉游哉亦是戾(叶郎/之反)矣¶
<pb:KR1c0044_WYG_017-29a>¶
　集傳興也紼繂(音/律)也(孔氏穎逹曰孫炎云繂大索/也李廵云所以維持舟者)纚¶
　維皆繋也言以大索纚其舟而繋之也葵揆也揆猶¶
　度也(輔氏廣曰言天子能揆度/諸侯之心而知其底藴也)膍厚戾至也○汎汎¶
　楊舟則必以紼纚維之樂只君子則天子必葵之福¶
　祿必膍之於是又歎其優游而至於此也¶
　集説(歐陽氏修曰汎汎楊舟紼纚維之者詩意紼纚/維舟如天子以爵命維制諸侯爾故其下文云)¶
　(樂只君子天子葵之○黄氏佐曰此章興至膍之舟/之不定者必纚之又維之諸侯之可喜者必深察之)¶
　(又厚遇之葵之是於交際之匪紓而度其有忠君愛/國之心也○唐氏汝諤曰左右之從與優游之戾皆)¶
<pb:KR1c0044_WYG_017-29b>¶
　(是作詩者用意處見不獨君子賢而其/旅亦賢不獨在朝時敬而在道時已敬)¶
　總論(輔氏廣曰此詩首章之意至矣言其寵錫之厚/而心猶以為不足也二章則言其始來之時見)¶
　(其車旂而喜其至三章則言其始見天子時恭敬齊/遫而為天子之所予四章則言其德足以鎮天子之)¶
　(邦為萬福之所聚而又喜其左右之臣相從而至五/章則申言之而又歎其至也優游自適而無勉强不)¶
　(得已之意一有勉/强之心則怠矣)¶
　　采菽五章章八句¶
　　　集説(王氏志長曰采菽詩車馬衮黼福祿申重/亦既優渥矣至於末章以天子葵之一語)¶
　　　(寓予奪隆殺之義而當時侯度之恪於赤芾邪/幅間著其匪紓之節千載之下想見九重之遐)¶
<pb:KR1c0044_WYG_017-30a>¶
　　　(若咫尺焉故可以/懐諸侯治天下也)¶
騂騂(息營/反)角弓翩(匹然/反)其反(叶分/邅反)矣兄弟昏姻無胥遠¶
(叶於/圓反)矣¶
　集傳興也騂騂弓調和貌角弓以角飾弓也(孔氏穎/逹曰弓)¶
　(人以六材為弓謂/幹角筋膠絲漆也)翩反貌弓之為物張之則内向而¶
　來弛之則外反而去有似兄弟昏姻親疎遠近之意¶
　胥相也○此刺王不親九族而好䜛佞使宗族相怨¶
　之詩言騂騂角弓既翩然而反矣兄弟昏姻則豈可¶
<pb:KR1c0044_WYG_017-30b>¶
　以相遠哉¶
　集説(歐陽氏修曰弓之為物其體往來詩人以喻九/族之親王若親之以恩則内附若不以仁恩結)¶
　(之則亦離叛而去矣○徐氏光啓曰角弓張之乃來/一弛便去兄弟昏姻親之乃近一疎便遠言當黽勉)¶
　(同心/之意)¶
○爾之遠(叶於/圓反)矣民胥然矣爾之教矣民胥傚矣¶
　集傳賦也爾王也上之所為下必有甚者¶
　集説(李氏樗曰堯親九族九族既睦然後協和萬邦/黎民於變時雍周之文武親親以睦然後民德)¶
　(歸厚盖上有所好下必有甚焉兄弟昏姻王苟遠/之則民皆然矣王苟以此教民則民亦将傚之矣)¶
<pb:KR1c0044_WYG_017-31a>¶
○此令兄弟綽綽有裕(預與/二音)不令兄弟交相爲瘉(同/上)¶
　集傳賦也令善綽寛裕饒瘉病也○言雖王化之不¶
　善然此善兄弟則綽綽有裕而不變彼不善之兄弟¶
　則由此而交相病矣盖指讒己之人而言也¶
　集説(王氏安石曰綽綽有裕者交相愛也交相為瘉/者交相惡也○輔氏廣曰交相病言交相䜛害)¶
　(也集傳以為指䜛己之/人者言其病己者也)¶
○民之無良相怨一方受爵不讓(叶如/羊反)至于已斯亡¶
　集傳賦也一方彼一方也○相怨者各據其一方耳¶
<pb:KR1c0044_WYG_017-31b>¶
　若以責人之心責己愛己之心愛人使彼己之間交¶
　見而無蔽則豈有相怨者哉況兄弟相怨相䜛以取¶
　爵位而不知遜讓終亦必亡而已矣(朱氏公遷曰已/斯亡者亡而後)¶
　(已/也)¶
　集説(王氏安石曰民喪其良心不參彼己之曲直躬/自薄而厚責於人也則各相怨於一方受爵不)¶
　(譲專利而有之也至於已斯/亡怨之所歸禍之所集故也)¶
○老馬反為駒(叶去/聲)不顧其後(叶下/故反)如食(音/嗣)宜饇(於據/反)¶
如酌孔取(叶音/娶)¶
<pb:KR1c0044_WYG_017-32a>¶
　集傳比也饇飽孔甚也○言其但知讒害人以取爵¶
　位而不知其不勝任如老馬憊(蒲拜/反)矣而反自以為¶
　駒不顧其後將有不勝任之患也又如食之已多而¶
　宜飽矣酌之所取亦已甚矣(朱氏公遷曰此章比喻/凡三節所以終受爵不)¶
　(讓之/意)¶
　集説(蘇氏轍曰老馬不自謂老而任駒之任後将不/勝而不顧譬如小人而任賢者之事不畏其後)¶
　(之不克也○王氏質曰食量所饇酌量所取則不傷/不量飢飽而食不忖多寡而酌亦不顧其後也言有)¶
　(後患也○許氏天贈曰上喻小/人不量力下喻小人不知足)¶
<pb:KR1c0044_WYG_017-32b>¶
○毋教猱升木如塗塗附君子有徽猷小人與屬(音蜀/叶殊)¶
(遇/反)¶
　集傳比也猱獮猴也性善升木(毛氏萇曰猱猨屬○/邢氏昺曰善攀援樹)¶
　(枝/)不待教而能也塗泥附著徽美猷道屬附也○言¶
　小人骨肉之恩本薄王又好讒佞以來之是猶教猱¶
　升木又如於泥塗之上加以泥塗附之也苟王有美¶
　道則小人將反為善以附之不至於如此矣¶
　集説(劉氏彜曰小人之為不善皆為所自能今又以/倡之是教猱升木也小人樂於不善而又盖之)¶
<pb:KR1c0044_WYG_017-33a>¶
　(以不善之教是以塗塗附其塈且相著不可脱矣非/所以為上之道也故陳為上之道曰君子有徽猷小)¶
　(人與屬也先王有至德要道民用和睦正其五品為/之孝友是之為徽猷○呂氏祖謙曰親親長長之道)¶
　(乃民之良心非由外鑠也/宜其與屬而不敢解也)¶
○雨(于付/反)雪瀌瀌(符驕/反)見晛(乃見/反)曰(音越韓詩劉向/作聿下章放此)消¶
莫肯下(遐嫁/反)遺式居婁(力住反荀/子作屢)驕¶
　集傳比也瀌瀌盛貌晛日氣也張子曰䜛言遇明者¶
　當自止(劉氏瑾曰盛雪見日/氣則自消正如此也)而王甘信之不肯貶下¶
　而遺棄之更益以長慢也¶
<pb:KR1c0044_WYG_017-33b>¶
　集説(姚氏舜牧曰䜛佞之人貶之則少退引之則日/長必宜下遺之為是莫肯下遺則必自處於敖)¶
　(惰矣○顧氏起元曰此章喻明能消讒而王反長之/式居婁驕言王信讒使小人以驕慢自處者不一也)¶
○雨雪浮浮見晛曰流如蠻如髦(叶莫/侯反)我是用憂¶
　集傳比也浮浮猶瀌瀌也流流而去也蠻南蠻也髦¶
　夷髦也書作髳(孔氏穎逹曰爾雅八蠻在南故為南/蠻髦西夷之别名牧誓曰及庸蜀羌)¶
　(髳微盧彭濮人/髳髦音義同)言其無禮義而相殘賊也¶
　集説(顧氏起元曰䜛言殘害滅棄禮/法我是用憂憂世變之趨也)¶
　總論(歐陽氏修曰一章言雖骨肉之親若遇之失其/道則亦怨叛而乖離如角弓翩然而外反矣二)¶
<pb:KR1c0044_WYG_017-34a>¶
　(章言下民亦将效上之所為也三章四章遂言效上/之事五章六章則刺王所以不親九族者由好讒佞)¶
　(也七章八章又述/骨肉相怨之言)¶
　　角弓八章章四句¶
　　　集説(劉氏瑾曰中庸之九經必以親親為先而/其道則唯在於尊其位重其祿同其好惡)¶
　　　(此先王所以有常棣伐木頍弁行葦諸詩之深/仁厚澤也今若此詩所刺則喪其治國平天下)¶
　　　(之本矣詩人所以於/卒章深致其憂也)¶
有菀(音/鬱)者柳不尚息焉上帝甚蹈(戰國䇿作/上帝甚神)無自暱焉¶
俾予靖之後予極焉¶
<pb:KR1c0044_WYG_017-34b>¶
　集傳比也柳茂木也尚庶幾也上帝指王也蹈當作¶
　神言威靈可畏也暱近靖安也極求之盡也○王者¶
　暴虐諸侯不朝而作此詩言彼有菀然茂盛之柳行¶
　路之人豈不庶幾欲就止息乎以比人誰不欲朝事¶
　王者而王甚威神使人畏之而不敢近耳使我朝而¶
　事之以靖王室後必將極其所欲以求於我盖諸侯¶
　皆不朝而已獨至則王必責之無已如齊威王朝周¶
　而後反為所辱也或曰興也下章放此¶
<pb:KR1c0044_WYG_017-35a>¶
　集説(輔氏廣曰視其君如上帝本知所尊也然王甚/威神畏之而不敢近使我朝王則王室其可定)¶
　(乎然其後必求我而無已将反有所不堪者焉則又/不可不慮此其所以不肯來朝也然亦豈得已哉)¶
○有菀者柳不尚愒(欺例/反)焉上帝甚蹈(見/上)無自瘵(側/界)¶
(反叶子/例反)焉(戰國䇿/作也)俾予靖之後予邁(叶力/制反)焉¶
　集傳比也愒息瘵病也邁過也求之過其分也¶
　集説(李氏樗曰無自瘵焉言苟朝王適所以自病也/○顧氏起元曰過分者取之於常法之外而物)¶
　(有所難繼困之以不堪之事而責有所/難塞所以無自瘵者不忍其予邁也)¶
○有鳥高飛亦傅(音/附)于天(叶鐡/因反)彼人之心于何其臻曷¶
<pb:KR1c0044_WYG_017-35b>¶
予靖之居以凶矜¶
　集傳興也傅臻皆至也彼人斥王也居猶徒然也凶¶
　矜遭凶禍而可憐也○鳥之高飛極至于天耳彼王¶
　之心于何所極乎言其貪縱無極求責無已人不知¶
　其所至也如此則豈予能靖之乎乃徒然自取凶矜¶
　耳¶
　集説(朱氏公遷曰鳥飛有所止王心無所極以意相/反而為興也○唐氏汝諤曰凶矜即上予極予)¶
　(邁之意盖貪縱無極則難弭責/望無已則難塞加禍所不免矣)¶
<pb:KR1c0044_WYG_017-36a>¶
　　總論(朱氏公遷曰始則慮其極欲以求扵我繼則慮/其過分以求扵我終則慮其貪欲無厭而加禍)¶
　　(於我/也)¶
　　　菀柳三章章六句¶
　　　　集説(姚氏舜牧曰朝覲㑹同禮也嘗聞一不朝/則貶其爵二不朝則削其地三不朝則六)¶
　　　　(師移之未聞來朝而反極其欲以求之且求之/過其分如菀柳之所刺者春秋書天王求車亦)¶
　　　　(此詩之/指也)¶
　　　　桑扈之什十篇四十三章二百八十二句¶
　¶
<pb:KR1c0044_WYG_017-36b>¶
　¶
　¶
　¶
　¶
　¶
　¶
　¶
欽定詩經傳説彚纂卷十五¶
